{
  "title": "Думай, відчувай, дій!",
  "description": "Стаття пояснює основи когнітивно-поведінкової терапії та показує, як думки, почуття і поведінка пов’язані між собою. На прикладах діалогу психолога й клієнта видно, як зміна мислення допомагає поліпшити емоційний стан і вчинки. Наприкінці — зрозумілі стратегії, що допоможуть розірвати хибне коло негативних думок і почуттів.",
  "screen_1": {
    "texts": [
      "Розберімося з головним принципом когнітивно-поведінкової терапії — взаємозв’язком думок, емоцій і наших реакцій.",
      "Уявіть трикутник, вершини якого — це думки, почуття та поведінка.",
      "Ці три елементи не просто співіснують: вони постійно взаємодіють, підсилюючи або послаблюючи одне одного.",
      "Наші думки — це внутрішній діалог, те, що ми говоримо собі про події.",
      "Вони задають ракурс — мов окуляри з певними лінзами.",
      "Емоції — це відгук на інтерпретацію подій і думки про них.",
      "Радість, смуток, страх, гнів — усе це сигнали того, як ми пояснюємо собі ситуацію.",
      "Наша поведінка — результат впливу думок і емоцій.",
      "Це те, як ми діємо й реагуємо у конкретних обставинах.",
      "Не забудьмо і про тіло!",
      "Воно активно залучене в процес і часто реагує першим.",
      "Думки й емоції спричиняють фізіологічні реакції: пришвидшене серцебиття, пітливість, м’язову напругу під час тривоги; усмішку та сміх — під час радості.",
      "Нам нерідко здається, що емоції виникають прямо з подій.",
      "Зламалася машина — сердимося.",
      "Загубився гаманець — засмучуємося.",
      "Але КПТ підкреслює: між подією та емоцією є посередник — наші думки про те, що сталося.",
      "Саме інтерпретація події, а не сама подія, формує наші почуття."
    ]
  },
  "screen_2": {
    "texts": [
      "Щоб наочно побачити роботу цієї тріади, розгляньмо приклад: Ви йдете вулицею і помічаєте колишнього партнера/партнерку, з яким/якою розійшлися.",
      "Думка: «Він/вона виглядає щасливо, а я — невдаха».",
      "Емоція: смуток, образа, злість.",
      "Реакція тіла: напруга в плечах, пришвидшене серцебиття.",
      "Поведінка: з’являються сльози, розвертаєтеся і йдете, щоб уникнути зустрічі.",
      "Ще один приклад:",
      "Ситуація: знайомі запросили на вечірку.",
      "Думка: «Я не знайду спільної мови з людьми, мене ніхто не прийме».",
      "Емоція: тривога, страх.",
      "Реакція тіла: важкість у животі, вологі долоні, клубок у горлі.",
      "Поведінка: вирішуєте не йти й залишаєтеся вдома.",
      "Бачите, як одна думка запускає цілий ланцюг реакцій?",
      "Це справедливо й для позитивних подій.",
      "Ситуація: Ви отримуєте підвищення на роботі.",
      "Думка: «Мене цінують як фахівця/фахівчиню».",
      "Емоція: радість, гордість.",
      "Поведінка: усміхаєтеся і телефонуєте друзям, щоб поділитися новиною.",
      "Проблеми починаються, коли ми застрягаємо в негативному циклі.",
      "Одна неадаптивна думка запускає важкі почуття та неефективну поведінку, а вони, своєю чергою, підкріплюють цю думку.",
      "Це як снігова куля, що, скочуючись з гори, стає дедалі більшою."
    ]
  },
  "test": {
    "question": "Яке з наведених тверджень найточніше описує тріаду думок, почуттів і поведінки?",
    "answers": [
      "Думки, почуття й поведінка функціонують незалежно одне від одного, і зміна одного з них не впливає на інші",
      "Думки впливають на почуття й поведінку, але почуття й поведінка не впливають на думки",
      "Думки, почуття й поведінка взаємопов’язані, і зміна одного з них може впливати на інші два",
      "Лише почуття впливають на думки й поведінку, але не навпаки"
    ]
  },
  "screen_3": {
    "texts": [
      "Вихід є — і КПТ саме про цей вихід.",
      "Погляньмо на діалог клієнта з психологом, щоб детальніше побачити, як працює тріада:"
    ],
    "dialog": [
      "Я постійно відчуваю тривогу. Здається, що все роблю не так і що оточення мене засуджує.",
      "Розберімо конкретну ситуацію. Що сталося востаннє, коли Ви відчули тривогу?",
      "Була презентація на роботі. Мене трусило, голос зривався. Здавалося, що всі дивляться з осудом.",
      "Яка думка з’явилася перед тим, як тривога посилилася?",
      "Ймовірно, з’явилося: «Я все зіпсую», «Вони вирішать, що я недолуга/недолугий».",
      "Отже, думка: «Я все зіпсую». Емоції: тривога, страх. Поведінка: тремтіння, зривається голос.",
      "Тепер перевірмо, наскільки ця думка точна.",
      "Чи були реальні докази того, що все зіпсовано?",
      "Ну… Презентація минула не ідеально, але й не провально. Колеги навіть ставили запитання.",
      "Отже, думка «Я все зіпсую» була перебільшеною. Реалістичніше: «Я хвилююся, але можу впоратися».",
      "І навіть якщо помилюся під час презентації, це не означає, що я недолуга/недолугий. Це означає, що я людина і переживаю; до того ж поки що маю небагато досвіду публічних виступів.",
      "Якби у Вас була така підтримувальна думка, як би Ви себе почували і як би поводилися?",
      "Мабуть, почувався/почувалася б спокійніше і поводився/поводилася впевненіше.",
      "Саме так!"
    ]
  },
  "screen_4": {
    "texts": [
      "Працюючи з думками, можна змінювати емоції та поведінку на краще.",
      "Ми навчимося помічати негативні думки, перевіряти їх на реалістичність і замінювати більш адаптивними.",
      "Це допоможе розірвати замкнене коло негативу й відчути більшу стійкість.",
      "Так працює базова модель; звісно, до неї додаються індивідуальні особливості.",
      "Людина з розладом харчової поведінки може зациклюватися на фігурі й докоряти собі за з’їдене тістечко.",
      "Тривожна людина здатна годинами прокручувати малоймовірні катастрофічні сценарії.",
      "Не засмучуйтеся, якщо впізнали себе в цих прикладах!",
      "КПТ створена, щоб допомагати замінювати деструктивні думки та реакції — на здоровіші й гнучкіші.",
      "Далі детально обговоримо, як переривати хибні цикли й повертати відчуття контролю.",
      "Важливо пам’ятати: кожен має можливість змінити внутрішній діалог і реагувати на світ конструктивніше."
    ]
  }
}
