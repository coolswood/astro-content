{
  "title": "Як пережити фізичні обмеження?",
  "description": "У статті досліджується вплив фізичних обмежень на емоційне благополуччя людини, підкреслюється роль когнітивних викривлень у сприйнятті власних можливостей. Через історію Анни, яка зіткнулася з депресією після інвалідності чоловіка, показано шлях до емоційного відновлення завдяки когнітивно-поведінковій терапії та переосмисленню життєвих цінностей. Матеріал завершується закликом фокусуватися на можливостях, а не лише на обмеженнях, і переоцінити власні погляди на щастя й самореалізацію.",
  "screen_1": {
    "texts": [
      "Фізичні обмеження — це одна з категорій труднощів, які сприймаються як «реальні».",
      "Люди, що стикаються з різними обмеженнями через вік або інвалідність (наприклад, після ампутації кінцівки), часто бояться, що це вплине на їхню здатність відчувати щастя.",
      "Інвалідність — це колосальний стрес для людини. Особливо, коли все сталося раптово — скажімо, внаслідок дорожньої пригоди.",
      "У цей момент людина стикається з фактом утрати: наприклад, через травму хребта більше не зможе ходити.",
      "Звичне життя, знайома картина світу — усе може зламатися й зникнути в одну мить; натомість з’являються біль, страх, розгубленість.",
      "Процес адаптації до нових життєвих обставин супроводжується переживанням різних емоцій і станів, які психологи умовно поділяють на кілька стадій: заперечення, депресія, прийняття тощо.",
      "Дехто може «застрягати» на одному етапі роками, не знаходячи сил перейти до наступного, тоді як інші можуть «пропускати» окремі стадії.",
      "Окрім того, що кожна людина по-своєму сприймає свої фізичні обмеження, дуже багато залежить і від близьких, які її оточують, від отриманої допомоги та ще від безлічі чинників.",
      "Друзі та рідні зазвичай виявляють розуміння й співчуття, вважаючи це доречною реакцією. Утім така підтримка може мати й протилежний ефект.",
      "Емоційні страждання нерідко зумовлені не стільки фізичними обмеженнями, скільки викривленнями в мисленні.",
      "У такій ситуації співчуття здатне спричинити небажаний ефект, підсилюючи в людини жалість до себе й розпач, а також підживлюючи переконання, що людина з інвалідністю нібито приречена відчувати менше радості та задоволення від життя, ніж інші.",
      "І навпаки, коли людина та її близькі вчаться коригувати викривлення в мисленні, вони часто знаходять повніше й радісніше емоційне життя."
    ]
  },
  "screen_2": {
    "texts": [
      "Наприклад, Анна — 35-річна заміжня мама двох дітей, у якої симптоми депресії посилилися приблизно тоді, коли праву ногу її чоловіка паралізувало через травму хребта.",
      "Упродовж п’яти років вона шукала спосіб полегшити наростаючий розпач: амбулаторне й стаціонарне лікування, антидепресанти та електросудомна терапія не дали стійкого ефекту.",
      "Коли Анна звернулася по допомогу до фахівця з когнітивно-поведінкової терапії, вона вже перебувала в тяжкій депресії та вважала свої проблеми нерозв’язними.",
      "Крізь сльози Анна розповідала про розчарування, яке відчувала, намагаючись упоратися зі зниженою мобільністю чоловіка: «Щоразу, коли бачу, як інші пари роблять те, чого ми не можемо, мені стає нестерпно сумно.",
      "Я дивлюся на родини, які разом гуляють, подорожують, катаються на велосипедах, і мені від цього боляче. Нам із Романом було б надзвичайно складно робити щось подібне.",
      "А вони сприймають це як природне й буденне — як і ми раніше. Так хотілося б робити те саме, але ми вже не можемо».",
      "Безумовно, не можна заперечити, що проблема Анни та Романа більш ніж реальна: вони справді не можуть робити багато з того, що під силу більшості з нас.",
      "Те саме можна сказати і про літніх людей, а також про людей із порушеннями зору чи слуху, з ампутованими кінцівками та з багатьма іншими фізичними обмеженнями.",
      "Якщо вдуматися, у всіх нас є певні обмеження. Чи означає це, що всі ми маємо бути глибоко нещасними?"
    ],
    "quote": {
      "text": "У житті є багато речей, значно гірших за відсутність рук і ніг. Страх — одна з них. Неможливо жити повним життям, якщо кожне рішення визначається страхом.",
      "author": "Нік Вуйчич"
    }
  },
  "test": {
    "question": "Яка когнітивна помилка переважала в мисленні Анни?",
    "answers": [
      "Читання думок",
      "Ментальний фільтр",
      "«Можна було б»",
      "«Мусійність»"
    ]
  },
  "screen_3": {
    "texts": [
      "Звісно, викривлення, що призвело Анну до емоційних страждань і депресії, — це ментальний фільтр.",
      "Вона зациклювалася на тому, що їй недоступно, і водночас ігнорувала безліч можливостей для спільних занять із чоловіком. Це й пояснює відчуття порожнечі та безрадісності.",
      "Розв’язання виявилося напрочуд простим: разом із психологом вони склали список усього, що Анна й Роман можуть або могли б робити разом.",
      "Замість того щоб фокусуватися лише на тому, чого вони не можуть, вони почали бачити можливості для спільного дозвілля. Розгляньмо їхній діалог:",
      "Отже, Анно, чим Ви з чоловіком займаєтеся або могли б займатися разом?",
      "Ми й далі тішимося компанією одне одного. Ходимо разом на вечерю і є великою підтримкою та опорою одне для одного.",
      "Чудово, а що ще?",
      "Іноді катаємося містом на авто або можемо вибратися за місто, граємо в настільні ігри, дивимося фільми, читаємо й обговорюємо книжки, кличемо друзів у гості й разом готуємо обід.",
      "Бачите, менш ніж за хвилину Ви перелічили вже п’ять речей, які можете робити разом. Припустімо, я дав(ла) Вам завдання до наступної сесії — продовжити список. Як думаєте, скільки пунктів зможете додати?",
      "Гадаю, дуже багато. Напевно, я могла б придумати те, чого ми ніколи раніше не робили. Можливо, щось незвичне, наприклад стрибки з парашутом.",
      "Цілком вірно. Можливо, Ви могли б додати й більш екстремальні заняття. Зважайте, що Ви з чоловіком могли б робити багато з того, від чого відмовилися, одразу вважаючи це неможливим.",
      "Наприклад, Ви казали, що не можете поїхати на море й спокійно ходити на пляж, і згадували, як сильно хотіли б поплавати. А може, варто все ж спланувати подорож і вибрати більш усамітнене місце, щоб не почуватися ніяково?",
      "Якби я був/була на пляжі й побачив(ла) Вас із Романом, інвалідність чоловіка мене б аж ніяк не збентежила б. Що Ви думаєте?",
      "Я здивована, але ця думка вже не здається неможливою. Мені видається, що це цілком реально, і я відчуваю великий приплив сил та натхнення від цих міркувань."
    ]
  },
  "screen_4": {
    "texts": [
      "Деякі люди можуть не вірити, що таку складну проблему можна розв’язати або що депресія, подібна до тієї, яку переживала Анна, здатна відступити після роботи з думками та переконаннями.",
      "Втім наприкінці терапії Анна відзначила повне зникнення негативних емоцій і сказала, що почувається краще, ніж за останні кілька років.",
      "Щоб утримувати прогрес, їй, звісно, доведеться й надалі старанно працювати над собою, вправлятися в новому мисленні, змінювати звички — але вона готова й хоче цього, а це найважливіше у роботі з депресією.",
      "Важливо розуміти: ми не знецінюємо фізичні обмеження — аж ніяк. Ми лише наголошуємо, наскільки важливо в цих складних обставинах учитися зосереджуватися на тому, що Ви здатні робити, замість того щоб фокусуватися на тому, чого не можете.",
      "Наприклад, уявіть, що Ви дуже хочете полетіти на Місяць.",
      "Якби Ви весь час думали про те, що ймовірність польоту на Місяць украй мала — адже Ви, щонайменше, не астронавт/астронавтка, маєте неідеальний стан здоров’я, бракує коштів, уже не той/та вік, — це, ймовірно, дуже б засмучувало.",
      "Однак є безліч інших речей, які Ви можете робити. Якщо зосередитися на них, Ви відчуватимете себе щасливішими."
    ]
  }
}
